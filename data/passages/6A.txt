In estate vi è in quella valle un visitatore che gli Indiani non
conoscono. È un grande lupo dalla meravigliosa pelliccia, simile agli
altri lupi, e tuttavia diverso da loro. Arriva solitario dal ridente paese
dei boschi e scende fino a una radura tra gli alberi. Là un fiume chiaro
fluisce da sacchi marciti di pelle di alce e si disperde a terra; lunghe
erbe e muschi lo ricoprono e nascondono al sole il suo giallo splendore. E
là egli rimane per qualche tempo silenzioso, ululando una volta sola, a
lungo e tristemente, prima di partire. Non sempre è solo. Quando vengono
le lunghe notti d’inverno e i lupi seguono il loro cibo nelle vallate più
basse, lo si può vedere correre alla testa del branco nella pallida luce
lunare o dell’aurora boreale.