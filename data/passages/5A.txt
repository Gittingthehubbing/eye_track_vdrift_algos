Il capitano alzatosi più presto del solito era sceso alla spiaggia col suo
coltellaccio dondolante sotto le larghe falde del suo abito blu, il
cannocchiale sotto l’ascella, e il cappello buttato indietro sulla nuca.
Vedo ancora il suo alito ondeggiare in aria dietro a lui come fumo mentre
egli si allontanava rapidamente. L’ultimo suono che giunse alle mie
orecchie mentre egli girava dietro la grande rupe fu un potente sbuffo di
ira, come se egli ancora fosse agitato dal pensiero del dottor Rossi. Mia
madre era in quel momento di sopra col papà; ed io stavo apparecchiando la
tavola per la colazione del capitano, quando l’uscio della sala si aprì,
ed uno sconosciuto si fece avanti. Era pallido come cera; due dita gli
mancavano alla mano sinistra; e, per quanto portasse un coltellaccio, non
pareva troppo aggressivo.