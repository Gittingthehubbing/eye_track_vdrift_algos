L’uomo con la giacca blu portava la bisaccia come gli altri, si avvicinò
alla roccia, molto vicino all’albero su cui Giovanni si era rifugiato; e,
dopo essersi fatto strada attraverso gli arbusti, pronunciò queste parole:
“Sesamo, apriti”, così distintamente che Giovanni le sentì. Appena il capo
dei ladri le ebbe pronunciate, si aprì una porta; e, dopo aver fatto
passare tutti i suoi uomini davanti a sé ed averli fatti entrare tutti,
entrò anche lui, e la porta si chiuse. I ladri restarono a lungo nella
rupe; e Giovanni, temendo che qualcuno di loro o tutti insieme uscissero
mentre egli lasciava il suo nascondiglio per fuggire, fu costretto a
rimanere sull’albero e ad aspettare con pazienza.