Allora nelle società e nelle pubblicazioni scientifiche scoppiò una
polemica interminabile tra quelli che credevano al fenomeno e gli
increduli. La questione accese gli spiriti, i giornalisti di parte
scientifica in lotta con gli umoristi versarono fiumi d’inchiostro. La
battaglia continuò per sei mesi con alterna fortuna ed esito incerto. Ma a
poco a poco l’umorismo sconfisse la scienza e la faccenda del mostro si
concluse tra le risate universali. Così nei primi mesi dell’anno
l’argomento sembrava ormai dimenticato, quando accaddero altri strani
fatti che vennero ben presto a conoscenza del pubblico. Allora il fenomeno
apparve sotto una luce nuova: non si trattava più di un problema
scientifico da risolvere, bensì di un pericolo serio e reale dal quale
bisognava difendersi.